# Дескриптивни језици

У свету информационих технологија за креирање различитих дигиталних садржаја
користе се два типа језика:

* **програмски језици** и
* **дескриптивни језици** (или описни језици).

О програмским језицима и поделама програмских језика на основу различитих
критеријума учио си на почетку првог разреда. Програмски језици могу да садрже:
низове инструкција које рачунар треба да изврши, константе, променљиве и
структуре података за чување и обраду података, као и контролне структуре попут
петљи, гранања, функција итд. Програмски језици користе се за развој софтвера.

С друге стране, дескриптивни језици се користе за описивање структура или
изгледа података, а не за извршавање инструкција. Могу да садрже **описе
елемената** (нпр. HTML служи за опис структура веб-страница), **конфигурационе
параметре** (нпр. YAML се користи за конфигурационе датотеке), **правила
стилизовања** (нпр. CSS служи за стилизовање елемената веб-страница),
**метаподатке** (нпр. JSON и XML се користе за структурирање и организацију
података).

## HTML

**HTML је дескриптивни језик којим се одређује садржај и структура
веб-странице.** Њиме се не описује како се нешто извршава, већ само како је
страница структурирана, нпр. шта је наслов, шта је пасус текста, шта је табела,
шта је слика итд. У HTML-у не могу да се доносе одлуке (да ли је нешто тачно
или није тачно), не могу да се креирају петље, нити да се извршавају било какви
изрази – могу само да се опишу елементи странице и њихова улога.

HTML се развија већ више од три деценије. Прва верзија HTML-а појавила се
почетком деведесетих, када је интернет био у повоју. Временом, HTML је добијао
све више могућности за описивање сложенијих елемената, као што су
мултимедијални садржаји и интерактивне компоненте. Ево кратког прегледа
најважнијих верзија:

* HTML 2.0 (1995) прва званична стандардизована верзија,
* XHTML (2000) "строжија" верзија HTML-а заснована на XML-у,
* HTML5 (2014) најважнија и најсавременија верзија, са подршком за аудио-видео,
канвас, интерактивне форме, семантичке ознаке итд.

Данас је HTML5 најраспрострањенији и најважнији стандард за развој веба. Он
омогућава не само опис садржаја и структуре, већ уводи и семантичке ознаке које
помажу претраживачима и уређајима да боље разумеју шта се налази на страници
(нпр. шта је чланак, наслов, навигација, подножје и сл.). Пројектован је тако
да буде компатибилан са мобилним уређајима и да подржава савремене потребе
веба.

HTML документе тумаче и приказују веб-прегледачи (браузери) као што су Google
Chrome, Mozilla Firefox, Microsoft Edge, Safari и други. Када веб-прегледач
прими HTML документ, он га чита и на основу његовог садржаја генерише и
приказује веб-страницу кориснику. То значи да HTML не управља тиме како се
страница понаша, већ само даје информације прегледачу шта и како да прикаже. Да
би видео садржај (HTML кôд) било које веб-странице, кликни десним тастером миша
на страницу и одабери **View page source**.

Разумевање HTML-а је први корак ка учењу веб технологија, јер се све остале
технологије (CSS за стил, JavaScript за интерактивност, базе података,
серверска логика итд.) надовезују на основну HTML структуру.

## CSS

CSS (енгл. *Cascading Style Sheets*) је дескриптивни језик који се користи за
опис изгледа и стилизовање елемената на веб-страницама. Док HTML дефинише
структуру и садржај, CSS одређује како ти елементи треба да изгледају – боје,
фонтове, величине, размаке, положај на страници и сл.. CSS омогућава да се
један исти HTML документ прикаже на више различитих начина, у зависности од
примењеног стила.

Стилизовање се постиже употребом селектора којима се бирају елементи HTML
документа и применом декларација које описују како ти елементи треба да
изгледају. CSS може бити:

* инлајн (енгл. *inline*) директно унутар HTML елемента,
* унутрашњи (енгл. *internal*) у `<style>` секцији у заглављу HTML документа
или
* спољашњи (енгл. *external*) у засебној `.css` датотеци која се повезује са
HTML документом.

Најчешће се користи спољашњи CSS, јер омогућава раздвајање структуре (HTML) и
изгледа (CSS), што олакшава одржавање и унапређивање веб-сајтова. Такође, један
CSS фајл може бити повезан са више HTML страница, чиме се постиже доследност у
изгледу и олакшава измена дизајна целог сајта.

## Остали дескриптивни језици

Поред HTML-а и CSS-а, у различитим областима се користе и други дескриптивни
језици, као што су:

* **XML** (енгл. *eXtensible Markup Language*) се користи за описивање и
размену података у структурираном формату,
* **XSL** (енгл. *Extensible Stylesheet Language*) се користи за стилизовање
XML садржаја,
* **Markdown** се користи за једноставно стилизовање текста за документацију,
блогове и README фајлове,
* **RST** (енгл. *reStructuredText*) се користи за обележавање текста, најчешће
у Python документацији,
* **JSON** (енгл. *JavaScript Object Notation*) је лако читљив формат за опис
структуре података, који се често користи у размени података између клијента
и сервера,
* **YAML** (*YAML Ain’t Markup Language*) је читљив формат за конфигурационе
датотеке и опис података,
* **SVG** (енгл. *Scalable Vector Graphics*) описује векторску графику помоћу
обележја сличних HTML-у итд.
