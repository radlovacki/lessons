# Изглед и функционалност веб сајтова

Када посетиш неки веб сајт, први утисак који стекнеш често зависи од његовог
изгледа – распореда елемената, боја, типографије, слика и прегледности.
Међутим, подједнако је важна и функционалност – шта све можеш да урадиш на
сајту и како он реагује на активности корисника. Добар веб сајт мора да
комбинује добар изглед и добру функционалност.

Изглед веб сајта односи се на визуелни део сајта – оно што корисник види када
отвори веб страницу. Главни елементи изгледа укључују:

* **Распоред**: начин на који су организовани текстови, слике, менији и остали
елементи на страници.
* **Боје**: избор боја утиче на естетику и читљивост.
* **Типографија**: врста, величина и стил фонта.
* **Слике и графика**: илустрације, фотографије и иконице које побољшавају
корисничко искуство.
* **Прилагођеност различитим уређајима**: изглед сајта који се аутоматски
прилагођава паметним телефонима, таблетима и рачунарима.

Функционалност веб сајта односи се на могућности и понашање веб странице. На
пример:

* кликом на дугме, шаљу се подаци које си попунио у контакт форми,
* уносом кључне речи за претрагу, можеш да претражује садржај сајта,
* корпа за куповину производа функционише исправно итд.

Функционалност се обично постиже коришћењем JavaScript-а или програмских језика
на страни сервера као што су PHP, C#, Java, Python, итд.

Успешан веб сајт се гради на комбинацији привлачног изгледа и добре
функционалности. О овоме ћеш детаљно учити у оквиру наставног предмета
[Дизајн интерфејса](../../uiux/index.md).
