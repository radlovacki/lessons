# Веб адреса, хостинг и домен

## Веб адреса

**URL** (енгл. *Uniform Resource Locator*), представља локацију неког ресурса
на Интернету и начин да му приступи путем веб прегледача. То може бити веб
страница, слика, документ, видео или било који други садржај доступан преко
Интернета. URL је у суштини веза ка ресурсу, и формира се као низ карактера у
складу са унапред дефинисаним правилима (стандардом). Типична веб адреса може
да изгледа овако:

```text
https://www.mojsajt.rs/path/index.html
```

* **Протокол**, најчешће `https`, ређе `http`,
* двотачка и две косе црте `://`,
* **Домен** на којем се налази веб сајт `www.mojsajt.rs`,
* **Путања** до локације ресурса на серверу `/path/index.html`.

Саставни део URL-а могу бити и URL параметри којим се веб серверу преносе
одређене информације, на пример:

```text
https://www.mojsajt.rs:443/path/index.html?upit=1#sekcija
```

* **Порт** се наводи опционо и представља порт путем којег се врши комуникација
са веб сервером (нпр. `:443` је подразумевани порт за HTTPS).
* **Упитни низ** се наводи опционо и представља податке који се шаљу серверу
(нпр. параметри претраге `?upit=1`).
* **Фрагмент** се наводи опционо и представља прелазак на део странице
(нпр. на део назван `#sekcija`).

## Веб хостинг

Да би веб сајт био доступан другим корисницима веба, потребно је да се његови
фајлови (HTML, CSS, слике, итд.) налазе на веб серверу који је стално доступан
на Интернету. Услуга смештаја веб сајта на веб сервер који је стално доступан
на Интернету зове се **веб хостинг**.

Компаније које пружају ову услугу називају се **хостинг провајдери**. Хостинг
провајдер обезбеђује:

* простор за фајлове веб сајта на веб серверу,
* сталну доступност веб сервера на интернету,
* фајл сервере, сервере база података и мејл сервере,
* алате за управљање хостингом.

Постоји више врста хостинга:

* **Дељени хостинг** (енгл. *Shared hosting*) - обезбеђује један сајт на
серверу где више сајтова дели његове ресурсе, што је јефтин и погодан хостинг
за мале и незахтевне сајтове.
* **Виртуелни приватни сервер** (енгл. *VPS - Virtual Private Server*),
обезбеђује један виртуелни сервер (виртуелну машину), где се више виртуелних
сервера креира на једном физичком серверу. То доноси више контроле и ресурса од
претходне врсте хостинга, али је неопходно више знања о администрацији.
* **Наменски хостинг** (енгл. *Dedicated hosting*), обезбеђује цео физички
сервер намењен само једном сајту, што је погодно за веће и захтевне сајтове и
такође захтева више знања о администрацији.
* **Хостинг у облаку** (енгл. *Cloud hosting*), где се сајт хостује у облаку,
обично на више повезаних сервера. Нуди скалабилност, флексибилност и поузданост
јер се ресурси могу лако повећати или смањити на основу потреба.

**Управљани хостинг** (енгл. *Managed Hosting*) је термин који може бити део
било које од наведених типова услуга, а подразумева да хостинг провајдери брину
о одржавању сервера, безбедности, ажурирањима и техничкој подршци, што
омогућава клијентима да се фокусирају на сам сајт без бриге о техничким
детаљима. Скоро па је уобичајено да хостинг провајдери брину о одржавању
хардвера, ажурирању системског софтвера и креирању резервних копије података.
Обим ових услуга зависи од врсте одабране услуге коју хостинг провајдер нуди.
Број интервенција на захтев корисника (број тикета) обично је ограничен.

Поред тога, хостинг планови могу имати ограничења у погледу:

* количине мрежног саобраћаја на месечном нивоу,
* количине простора за складиштење и
* броја база података, броја поддомена и броја адреса електронске поште.

Важна ставка у хостинг плановима је обећана поузданост и доступност. За
поједине типове хостинг услуга 100% доступност није је реална – сваки број
између 98% и 100% за дељени хостинг је одличан.

Многи провајдери веб хостинга нуде и услугу регистрације домена, омогућавајући
корисницима да на једном месту купе и управљају и веб хостингом и доменом.
Управљање се често врши путем контролне табле као што су cPanel или Plesk, које
обезбеђују интерфејс прилагођен већини корисника.

## Хостинг домена

Домен је текстуална ознака која идентификује скуп уређаја или интернет сервиса,
повезујући их у јединствену административно-техничку целину. Састоји из низа
алфанумеричких сегмената, раздвојених тачкама, где сегмент може да садржи цифре
(0-9), слова енглеског алфабета (a-z) и цртицу (-) која не сме да буде на
почетку или на крају сегмента. Дужина сегмента не сме бити краћа од 2, нити
дужа од 63 знака.

Купљени домен обично се састоји из домена домена другог нивоа (енгл. *SLD -
Second Level Domain*) којег бира купац, заједно са доменом највишег нивоа
(енгл. *TLD - top Level Domain*) који може бити `.com`, `.org`, `.net`, `.edu`,
`.gov` и др. на пример‚...

* `google.com`,
* `microsoft.com`,
* `radlovacki.com`.

Купци се често опредељују и за националне домене који могу бити `.rs`, `.срб`,
`.ro`, `.uk` и др., на пример:

* `google.rs`,
* `sbb.rs`,
* `pcpress.rs`.

Јефтинија опција за куповину домена је када купац бира домен трећег нивоа, на
пример:

* `fiat.co.rs`,
* `metalacposudje.co.rs`,
* `teslavs.edu.rs`.

Систем интернет домена (енгл. *DNS - Domain Name System*) је један од основних
сервиса на интернету, који омогућава превођење домена у IP адресе и обрнуто.
Обично се уз веб хостинг купује и **хостинг домена** - услуга која подразумева
регистрацију домена и чување података о њему, укључујући повезивање са IP
адресом веб сервера, у одређеном временском периоду.

Домени се не користи само на вебу, већ су неизоставни део многих других
интернет сервисе. На пример, ако си купио домен `mojsajt.rs`, можеш да га
користиш за адресу веб сајта (нпр. `www.mojsajt.rs`), за мејл адресе (нпр.
`administrator@mojsajt.rs`, `kontakt@mojsajt.rs`...), за фајл сервер (нпр.
`ftp.mojsajt.rs`) итд.
