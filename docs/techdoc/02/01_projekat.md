# Шта је пројекат?

**Пројекат је привремени подухват који се предузима да се створи јединствен
производ или услуга.** Пројекте карактерише њихова **привремена** природа,
што значи да имају јасно дефинисан почетак и крај. Особина привремености
пројекта као последицу има постојање фаза у развоју пројекта:

1. **Иницијалну фазу** у којој се израђује оквирна пројектна инфраструктура и
дефинишу општи циљеви пројекта.
2. **Фазу планирања**, током које се циљеви пројекта прецизирају, идентификују
и распоређују активности, и припремају операције које представљају подршку
развоју пројекта.
3. **Фазу извршавања**, која представља практично извођење активности развоја
пројекта.
4. **Фазу праћења**, која се одвија паралелно са фазом извршавања и представља
посматрање и мерење напретка и бележење одступања реалног стања у коме се
пројекат налази у датом тренутку у односу на дефинисани план развоја.
5. **Завршну фазу**, када се испоручују резултати пројекта (производ) и
пројекат се завршава.

Сваки пројекат ствара **јединствен** производ, услугу или резултат.
Јединственост резултата пројекта може да доведе до **ризика**, који су понекад
нејасни или непознати пре почетка пројекта. Додатна ограничења пројекта, као
што су наметање неразумно кратког рока за завршетак пројекта или веома високи
критеријуми квалитета, стварају додатне опасности. Пројекат **испоручује
резултат** у виду производа или услуге који су опипљиви и који имају мерљиве
карактеристике. Због тога, опис пројектних резултата дефинише критеријуме за
завршетак пројекта, односно, пројекат се завршава када се резултати испоруче
према наведеним спецификацијама.

**Пројекат представља низ јединствених, сложених и повезаних активности које
имају циљ или сврху и које морају бити завршене до одређеног времена, унутар
буџета и према спецификацијама.**

Организације могу да имају програме и портфолија. **Програм** представља скуп
повезаних пројеката који се спроводе како би се постигли одређени циљеви.
Пројекти унутар програма могу бити међусобно повезани и могу захтевати одређени
редослед извршавања како би се постигли жељени резултати. **Портфолио**
пројеката представља колекцију пројеката који међусобно деле неку заједничку
везу.

Софтверски пројекти се могу класификовати у различите категорије на основу
њиховог обима, величине, сврхе и методологије развоја:

* **По нивоу ризика** који се односи на неизвесност или потенцијални утицај
негативних исхода. Високоризични пројекти су они који имају већи потенцијал за
неуспех или негативне последице, док нискоризични пројекти имају мањи
потенцијал за неуспех или негативан утицај.
* **По вредности коју доносе организацији** могу се прогласити за стратешки
важне пројекте, што означава да доносе високу вредност организацији и сматрају
се приоритетом.
* **По трајању** тј. на основу времена потребног за завршетак пројекта. На
пример, краткорочни пројекти се могу завршити за неколико недеља, а највише за
два месеца. Друге категорије могу бити одређене трајањем пројекта у месецима
као јединици времена – два до четири месеца, три до шест месеци и сл., док
дугорочни пројекти могу трајати годинама.
* **По сложености** која се односи на степен тежине развоја. Пример категорија
може бити ниска сложеност, средња сложеност и висока сложеност. Једноставни
пројекти имају нижи ниво сложености и могу се завршити са мањим тимом и мање
ресурса, док сложени пројекти захтевају више ресурса и већи тим.
* **По врсти коришћених технологија** која се односи на степен познавања
технологија потребних за развој пројекта. Организација поседује кадар који
располаже различитим степеном познавања програмских језика, база података или
оперативних система. У зависности од тога пројекти се могу сврстати у
категорије од "добро познатих технологија" до "никад коришћених технологија".
На основу ове поделе организација може ангажовати екстерне ресурсе или
запослити нове људе са потребним компетенцијама како би пројекат могао да буде
успешно реализован.
* **По броју чланова тима** који су укључени у развој. Тако, постоје мали
пројекти са неколико чланова, пројекти средње величине или велики пројекти са
великим тимом. Ова класификација може помоћи организацијама да разумеју потребе
за запошљавањем и ресурсима за пројекат.
