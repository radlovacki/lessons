# Увод у ИТ техничку документацију

Техничка документација присутна је у различитим пројектима у виду:

* архитектонских и конструкцијско-грађевинских пројеката,
* пројеката хидротехничке инсталације,
* пројеката електроенергетских инсталација,
* пројеката телекомуникационих и сигналних инсталација,
* пројеката машинских инсталација,
* пројеката технолошких процеса итд.

!!! warning "Напомена!!!"

    **Фокус овог предмета је на техничкој документацији у области информационих
    технологија и софтверског инжењерства**, а не на документацији која се
    користи у грађевинским или сличним инжењерским пројектима!

**Техничка документација је основно средство изражавања и комуникације у
техничким дисциплинама.** У контексту развоја софтвера, она прати цео животни
циклус пројекта:

* од захтева за пројектовањем,
* преко дефинисања захтева, уговарања, анализе, дизајна, кодирања, тестирања,
објављивања,
* до испоруке, инсталације, употребе, одржавања и ажурирања.

**Сврха техничке документације је да обезбеди све потребне информације у
најједноставнијем облику, али практичном обиму, на папиру, електронском медију
или онлајн.**

Софтверски пројекти често укључују више различитих тимова и одељења у оквиру
једне или више организација. На пример, пројекат развоја мобилне апликације
може да обухвати тимове задужене за дизајн, програмирање, базе података,
тестирање, безбедност, маркетинг и финансије. У таквом окружењу, техничка
документација служи као основни алат за координацију, размену информација,
праћење напретка и доношење одлука.

## Техничка документација и стандарди

Техничка документација мора бити јасна, прецизна, прегледна и разумљива, те
усклађена са постојећим стандардима. Ти стандарди могу бити:

* **де јуре** (лат. *по закону*) — формално усвојени стандарди,
* **де факто** (лат. *у пракси*) — стандарди који нису формално усвојени, али
се широко користе у струци.

На пример, у програмском језику C званичан стандард за писање коментара је...

    /* komentar */

...али се у пракси често користе и C++ коментари...

    // komentar

...јер их подржава већина модерних компајлера. Неке од **најзначајнијих
организација** које доносе стандарде у области информационих технологија и
софтверског инжењерства...

**...за опште и технолошке стандарде:**

* **IEEE Computer Society** (*Institute of Electrical and Electronics
Engineers*) доноси стандарде у области информационих технологија, хардвера,
софтвера, рачунарских мрежа и сл,
* **ISO/IEC** (*International Organization for Standardization / International
Electrotechnical Commission*) доноси стандарде у области софтверског
инжењерства, информационих технологија и сл.,

**...за веб и интернет стандарде:**

* **W3C** (*World Wide Web Consortium*), доноси стандарде за веб, веб
технологије и сл.,
* **IETF** (*Internet Engineering Task Force*), доноси интернет стандарде,

**...за сајбер-безбедност:**

* **NIST** (*National Institute of Standards and Technology*),
* **OWASP** (*Open Web Application Security Project*), доносе стандарде
у области сајбер-безбедности, безбедности и квалитета софтвера,

**...за рачунарске мреже и телекомуникације:**

* **ITU** (*International Telecommunication Union*),
* **ETSI** (*European Telecommunications Standards Institute*) и
* **TIA** (*Telecommunications Industry Association*) доносе стандарде у
области телекомуникација, рачунарских мрежа и сл.,

**...за моделовање и процесе:**

* **OMG** (*Object Management Group*) доноси стандарде за софтверско
моделовање и управљање пословним процесима, итд.

## Задаци за вежбу

??? question "Шта је техничка документација"

    Техничка документација је основно средство изражавања и комуникације у
    техничким дисциплинама.

??? question "Која је сврха техничке документације?"

    Сврха техничке документације је да обезбеди све потребне информације у
    најједноставнијем облику, али практичном обиму, на папиру, електронском
    медију или онлајн.

??? question "Какви могу бити стандарди који се примењују у техници?"

    Стандарди могу бити: де јуре, они који јесу формално усвојени или де факто,
    они који нису формално неусвојени, али се широко користе у струци.

??? question "Добио си задатак да направиш веб сајт који мора да поштује стандарде/смернице за приступачност. Ко прописује такве смернице? Покушај да их пронађеш и наведи назив документа и линк до њега."

    Стандарде за веб прописује организација W3C. Смернице за приступачност веб
    садржаја дефинисане су у **Web Content Accessibility Guidelines (WCAG)
    2.1** на линку `https://www.w3.org/TR/WCAG21/`
