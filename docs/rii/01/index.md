# Основни појмови

**Податак** (енгл. *data*) је формализована чињеница, појам или догађај из
реалног света. Обично се представља низом знакова. Може се регистровати,
обрађивати, чувати, преносити и презентовати.

Подаци могу бити простог типа:

* Знаковни тип (енгл. *char*), нпр. `Б`, `v`, ` `, `5`, `?`...
* Нумерички целобројни тип (енгл. *integer*), нпр. `123`, `0`, `-456`...
* Нумерички реални тип (енгл. *float*), нпр. `1.234`, `-5.678`...
* Логички тип (енгл. *boolean*), `true` или `false`.

Подаци могу бити и сложеног типа, који је изграђен од простих типова:

* Низ нумеричких података истог типа (енгл. *array*), нпр. `[1, 2, 3, 4]`,
`[1.2, 3.14, 5.0]`...
* Низ знакова, односно ниска (енгл. *string*), нпр. `Здраво!`, `VŠ 013-AB`...
* Структура (енгл. *struct*), одређена група података различитих типова.

Постоје и подаци специјалног типа, на пример:

* Показивач (енгл. *pointer*), чува меморијску адресу другог података.
* Празан тип (енгл. *void*), означава одсуство вредности.

Наравно, у зависности од тога где се подаци користе, могу постојати и други
специфични типови података, о чему ћеш детаљније учити у оквиру других стручних
предмета.

**Обрада података** (енгл. *data processing*) представља скуп активности којима
се подаци трансформишу у информације.

**Информација** (енгл. *information*) представља скуп података стављен у
одређену форму. Сама реч потиче из латинског језика, са оригиналним значењем
"давање облика нечему". На пример, информација може бити:

```text
На дан 01.09.2025. курс евра је 117.2061 динара,
па се за 100 евра може добити 11720.61 динара.
```

У овом примеру информација је изграђена од различитих типова података - од
ниски (нпр. `На дан`), реалних бројева (нпр. `117.2061`), целог броја (нпр.
`100`) и датума (нпр. `01.09.2025.`).

**Информатика** је наука која се бави прикупљањем, обрадом, складиштењем,
преносом и презентацијом података и информација. Појам информатика настао је
конструкцијом речи информација и аутоматика у другој половини XX века.
**Рачунарство** је научна дисциплина која се бави развојем и применом средстава
које се користе у информатици (хардвер, софтвер, комуникационе мреже и др.).
У западним и северноамеричким земљама, више су у употреби термини
**Рачунарске науке** (енгл. *Computer Science*) као термин за науку и
Информационе технологије (енгл. *Information Technology – IT*) или
Информационо-комуникационе технологије (енгл. *Information and Communication
Technology*) као термин за технологију.

**Дигитална писменост** је термин који описује способност проналажења,
вредновања, коришћења и стварања садржаја коришћењем информационих технологија,
односно способност ефективног коришћења информационих технологија на радном
месту и ван њега. Рачунарство и информатика у I разреду средње школе = основе
дигиталне писмености!

**Области примене** информатике у савременом друштву: образовање, здравство,
индустрија, занатство, саобраћај, туризам, угоститељство, електротехника,
машинство, архитектура, економија, банкарство, администрација, трговина,
управа, полиција, војска, безбедност, забава, уметност, дизајн, новинарство,
медији, издаваштво… Да ли постоји област људске делатности у којој се не
примењује информатика?

## Задаци за проверу знања

* Дефиниши појам податак.
* Ког типа могу бити подаци?
* Наведи неколико простих типова података.
* Наведи неколико сложених типова података.
* Дефиниши појам информација
* Шта је информатика?
* Шта је рачунарство?
* Шта је дигитална писменост?
