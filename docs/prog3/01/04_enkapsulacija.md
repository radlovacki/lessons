# Енкапсулација

Енкапсулација омогућује контролу приступа члановима класе. Односи се на
сакривање унутрашњих детаља имплементације класе и излагање само оних делова
који су неопходни за коришћење класе. Представља један од основних принципа
објектно-оријентисаног програмирања који је кључан за стварање сигурног и
одрживог кода. Уместо термина "енкапсулација" у литератури на српском језику
можеш наићи и на термин "учауривање", јер се одређени чланови класе "учаурују",
или "стављају у чауру" у оквиру које се могу користити.

Енкапсулација се реализује коришћењем **модификатора приступа** (енгл.
*Access Modifiers*), који се имплицитно или експлицитно дефинишу за све чланове
класе. То значи да сви чланови класе имају дефинисан **ниво приступачности**.

Опет, у различитим објектно-оријентисаним програмским језицима могу да постоје
различити типови модификатора приступа, названи различитим именима. Међутим,
сâм принцип ограничавања приступачности је исти - могу да постоје приватни
чланови класе којима се не може приступити ван класе и могу да постоје јавни
чланови класе којима се може приступити и ван класе. Разлике се огледају у
финесама, на пример, да ли се приступа из истог фајла, или из исте класе, или из
изведене класе у истом склопу, или из изведене класе у различитом склопу итд.

На пример, нека постоји дефинисана класа која се тиче твог банковног рачуна...

* класа `Bankovni_racun`
  * атрибут `balans` мора бити приватан,
  * метода `priliv_sredstava()` мора бити јавна,
  * метода `odliv_sredstava()` мора бити јавна и
  * метода `prikazi_balans()` мора бити јавна.

...и нека је програм службеника на шалтеру у банци написан у класи `Program`
која користи класу `Bankovni_racun`.

Зашто атрибут `balans` мора бити приватан? Програм службеника на шалтеру у
банци не сме да има могућност директног приступа атрибуту `balans`, тј. не сме
се дозволити службенику у банци да једноставно промени баланс твог рачуна,
мењајући директно вредност атрибута `balans`! Баланс твог рачуна може да се
мења једино приливом и одливом средстава (уплатама и исплатама), односно
методама `priliv_sredstava()` и `odliv_sredstava()` које јесу јавне. Значи,
када уплатиш новац на шалтеру у банци, програм службеника може да приступи
методи `priliv_sredstava()` јер је јавна, а та метода може да приступи
атрибуту `balans` јер су у истој класи. Исто важи и за методе
`odliv_sredstava()` и `prikazi_balans()`.

На овај начин могу да се бележе све твоје уплате, исплате и увиди у стање
рачуна. Не може се оптужити службеник банке да је мењао баланс твог рачуна или
кришом гледао његову вредност, јер ће за сваку промену атрибута `balans`
или увид у стање постојати евиденција.

Сада ти је јасније зашто није добра пракса да све чланове класе учиниш
доступним свима и свуда. Неки од многих разлога су:

* **Скривање детаља имплементације**. Ограничавањем приступа члановима класе,
скривају се детаљи имплементације класе од спољног утицаја. Тиме се спречавају
други делови програма да директно приступају члановима класе или их мењају, што
чува целовитост и конзистентност података.
* **Побољшање безбедности**. Ограничавањем приступа најосетљивијим деловима
кода смањује се ризик од неовлашћене манипулације подацима.
* **Олакшавање одржавања и развоја**. Контрола приступа чини класу модуларном и
омогућава извршавање измена унутар класе без утицаја на друге делове програма.
Промене у интерним детаљима класе могу се вршити без потребе за изменама у коду
који користи ту класу.
* **Флексибилност и поновна употреба кода**. Једном написана и тестирана класа
може се користити у различитим деловима програма без потребе за поновним
писањем и тестирањем.
