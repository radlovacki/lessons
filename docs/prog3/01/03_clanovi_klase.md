# Чланови класе

Класе садрже дефиниције својих чланова (енгл. *Members*), односно дефиниције
атрибута и метода (уместо термина "чланови класе", у литератури на српском
језику наићи ћеш и на термин "елементи класе"). Атрибуте можеш замислити као
променљиве којима се дефинишу подаци, а методе можеш замислити као функције
којима се дефинишу акције.

Атрибути су променљиве које су дефинисане унутар класе и користе се за
чување стања објекта. Атрибути обично могу бити поља или константе декларисане
у опсегу класе. На пример, за класу `Krug` могао би да декларишеш следеће
атрибуте:

```text
Klasa Krug
{
    promenljiva r;    // полупречник
    promenljiva O;    // обим
    promenljiva P;    // површина
    konstanta promenljiva Pi = 3.14159265359;
}
```

## Методе

Методе су функције које су дефинисане унутар класе. Користе се за дефинисање
понашања објеката који се инстанцирају из класе. Методе могу да манипулишу
атрибутима класе или да обављају друге радње. Оне могу да приме аргументе
дефинисане параметрима, могу да врате податке кроз параметре и могу директно
да врате вредност, без коришћења параметара. На пример, за класу `Krug`, поред
декларисаних атрибута, могао би да дефинишеш и следеће методе:

```text
metoda Obim(promenljiva Poluprecnik)
{
    r = Poluprecnik;
    O = 2 * r * Pi;
    vrati O;
}

metoda Povrsina(promenljiva Poluprecnik)
{
    r = Poluprecnik;
    P = r * r * Pi;
    vrati P;
}
```

У различитим програмским језицима могу да постоје различити типови метода које
се називају различитим именима. Тако на пример, у програмском језику C#, поред
стандардних метода постоје и:

* конструктори - методе које се користе приликом инстанцирања објеката,
* својства - методе којима се приступа као да су поља,
* догађаји - методе за обраду регистрованих активности у програму,
* преоптерећени оператори - методе које омогућавају да се стандардни
оператори користе са кориснички дефинисаним типовима,
* индексери - методе које омогућују индексирање објеката и
* финализатори (деструктори) - методе за руковање ресурсима приликом уклањања
објекта из меморије.

О свему овоме детаљно ћеш учити у наредним поглављима.
