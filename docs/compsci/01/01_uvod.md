# Увод у рачунарство и информатику

## Податак и информација

**Податак** (енгл. *data*) је формализована чињеница, појам или догађај који
рачунар може обрађивати. Обично се представља низом знакова. Може се
регистровати, обрађивати, чувати, преносити и презентовати.

Подаци могу бити простог типа:

* Знаковни тип (енгл. *char*), нпр. `Б`, `v`, ` `, `5`, `?`, итд.,
* Нумерички целобројни тип (енгл. *integer*), нпр. `123`, `0`, `-456` итд.
* Нумерички реални тип (енгл. *float*), нпр. `1.234`, `-5.678` итд.
* Логички тип (енгл. *boolean*), `true` или `false`.

Подаци могу бити и сложеног типа, који је изграђен од простих типова:

* Низ нумеричких података истог типа (енгл. *array*), нпр. `[1, 2, 3, 4]`,
`[1.2, 3.14, 5.0]`...
* Низ знакова, односно ниска или стринг (енгл. *string*), нпр. `Здраво!`,
`VŠ 013-AB`...
* Структура (енгл. *struct*), одређена група података различитих типова.

Постоје и подаци специјалног типа, на пример:

* Показивач (енгл. *pointer*), чува меморијску адресу другог података.
* Празан тип (енгл. *void*), означава одсуство вредности.

Наравно, у зависности од тога где се подаци користе, могу постојати и други
специфични типови података.

**Обрада података** (енгл. *data processing*) представља скуп активности којима
се подаци трансформишу у информације.

**Информација** (енгл. *information*) представља скуп података стављен у
одређену форму. Сама реч потиче из латинског језика, са оригиналним значењем
"давање облика нечему". На пример, нека су табеларно приказани следећи подаци:

| Одељење | Број ученика | Наставни предмет          | Тест        | Просечна оцена |
|---------|--------------|---------------------------|-------------|----------------|
| I1      | 27           | Рачунарство и информатика | 28.09.2025. | 4.00           |
| I2      | 28           | Рачунарство и информатика | 30.09.2025. | 4.56           |
| I3      | 28           | Рачунарство и информатика | 29.09.2025. | 3.45           |

Обрадом ових података добија се информација:

    У одељењу I2 које има 28 ученика, на тесту из наставног предмета Рачунарство и
    информатика, одржаног 30.09.2025., просечна оцена била је 4.56.

У овом примеру информација је добијена од различитих типова података (простих и
сложених) и то од стрингова (нпр. `Рачунарство и информатика`), реалних бројева
(нпр. `4.56`), целих бројева (нпр. `28`) и датума (нпр. `30.09.2025.`).

**Метаподатак** је податак који описује други податак или групу података. У
примеру изнад, метаподаци су `Одељење`, `Број ученика`, `Наставни предмет` итд.
Корисни су код прегледања, преноса и документовања неког садржаја.

## Рачунарство и информатика

**Информатика** је наука о обради, преносу и управљању информацијама помоћу
рачунара. Појам информатика настао је конструкцијом речи информација и
аутоматика у другој половини XX века. **Рачунарство** је научна дисциплина која
се бави теоријским основама, пројектовањем и применом рачунарских система.

У западним и северноамеричким земљама, више су у употреби термини
**Рачунарске науке** (енгл. *Computer Science*) као термин за науку и
**Информационе технологије** (енгл. *Information Technology – IT*) или
**Информационо-комуникационе технологије** (енгл. *Information and Communication
Technology*) као термин за технологију.

**Теоретске дисциплине рачунарства** су:

* Теорија рачунарства,
* Алгоритми и структуре података,
* Математичка логика и дискретна математика,
* Програмски језици и формална семантика,
* Криптографија и теорија информација и комуникација и др.

**Примењене дисциплине рачунарства** су:

* Софтверско инжењерство,
* Вештачка интелигенција и машинско учење,
* Базе података,
* Рачунарске мреже и интернет технологије,
* Рачунарска графика и др.

**Дигитална писменост** је термин који описује способност проналажења,
вредновања, коришћења и стварања садржаја коришћењем информационих технологија,
односно способност ефективног коришћења информационих технологија на радном
месту и ван њега. Она укључује не само техничке вештине (коришћење програма),
већ и критичко размишљање о извору и поузданости информација. Рачунарство и
информатика у I разреду средње школе = основе дигиталне писмености!

**Области примене** информатике и рачунарства у савременом друштву: образовање,
здравство, индустрија, занатство, саобраћај, туризам, угоститељство,
електротехника, машинство, архитектура, економија, банкарство, администрација,
трговина, управа, полиција, војска, безбедност, забава, уметност, дизајн,
новинарство, медији, издаваштво… Да ли постоји област људске делатности у којој
се не примењује информатика?

## Задаци за проверу знања

??? question "Шта је податак?"

    Податак је формализована чињеница, појам или догађај који рачунар може
    обрађивати.

??? question "Шта је обрада података?"

    Обрада података представља скуп активности којима се подаци трансформишу у
    информације.

??? question "Шта је информација?"

    Информација представља скуп података стављен у одређену форму.

??? question "Шта је метаподатак?"

    Метаподатак је податак који описује други податак или групу података.

??? question "Шта је информатика?"

    Информатика је наука о обради, преносу и управљању информацијама помоћу
    рачунара.

??? question "Шта је рачунарство?"

    Рачунарство је научна дисциплина која се бави теоријским основама,
    пројектовањем и применом рачунарских система.
